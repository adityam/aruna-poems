---
title: "बुज़ुर्गों की बातें"
date: 2024-03-18
---

```poem
जाने क्यों कुछ लोग इस बात से परेशां हैं कि
 हमारी पीढ़ी को अपने बुज़ुर्गों की बातें सुननी पड़ती थी,
और आज बच्चों की बातें सुननी पड़ती हैं। 

पर मैं सोचती हूँ की कितना अच्छा था  कि
हमारे बुज़ुर्ग हमें बोलते रहते थे, 
हमें गलतियों के लिए टोकते रहते थे,
उसी की बदौलत तो हम आज सक्षम हैं, आश्वस्त हैं।

खुशकिस्मत हैं की हमारी पीढ़ी सुनने की शक्ति रखती है,
आदत है इसीलिए छोटी-छोटी बातों का पहाड़ नहीं बनाते,
हमने अपने दादा-दादी, नाना-नानी के किस्से सुने,
मां-बाप के संघर्ष देखे, अपनी गलतियों से सीखा हमने,
छुई मुई से फूल नहीं बने, पर काँटों में गुलाब से खिलते रहे,
शिक्षा की डिग्रीयों के साथ व्यावहारिक ज्ञान भी सिखाया हमें,
बोलना एक कला है, तो चुप रहने का ज्ञान भी पाया हमने। 

आज उनकी बातें बहुत याद आती हैं,
शोरगुल में भी चुप्पी का एहसास होता है 
अच्छा है की बच्चों की सुननी पड़ती है,
तभी तो आज के युग को समझ पाते हैं,
नहीं तो हमें टेक्नोलॉजी  और मॉल-कल्चर कौन बताता,
यह सब जाने बिना अंधेरों में हाथ टटोलते रहते,
 हमारी पीढ़ी है जिसने अनुभव से सब सीखा है,
बिना गूगल के  सब शाब्दिक ज्ञान से जाना है,
ज़िन्दगी की गाडी सीधी पटरी पर कब चलती है,
जो चाहो वही मिले ऐसा कब होता है,
हर छींक से घबरा जाएँ, हर ठोकर से गिर जाएँ,
हर बात से आहत हो जाएँ  ऐसा इसीलिए नहीं है,
क्योंकि हमारे बुज़ुर्ग बोलते रहे और हम सुनते रहे,
सुनना होता था, इसलिए समझते भी रहे। 

हम गर्व से कह सकते हैं कि
हमने कल भी बातें सुनी और सीखा 
हम आज भी सुनते हैं और सीख रहे हैं 
हमने ज़माने को कहाँ से कहाँ पहुँचते देखा है,
पुरानी बातों को कहानियों में बदलते देखा है। 
गर्व है की हम इस पीढ़ी से हैं।
 
--अरुणा
```
