---
title     : "मधुर यादें जो जीवन में रंग घोल गई"
date  : 2024-04-10
---

बातें सालों पुरानी हैं, पर आज भी गुदगुदा जाती हैं। मैंने जब जालंधर में कॉलेज में एडमिशन ली तो वहां पर शिमला की सहेलियां मिल गई,  बस फिर क्या था,  ख़ुशी-ख़ुशी जीवन बीतने लगा। शुरू में समय लगा, कुछ सामजस्य बिठाने में।  हम सब ने शुरू में ही यह निर्णय ले लिया था की सब मिलजुल कर रहेंगे,  एक परिवार की तरह। जहाँ जाते, इकट्ठे जाते,  क्लासेज, कैंटीन,  टक शॉप,  मेस। कुछ भी खरीदते तो एक जन ही पेमेंट करता और वापिस कमरे में आ कर हिसाब करते।  जब धोबी प्रेस कर के कपडे लाता तो एक 'आना ' रिक्शा का लेता,  हम सब वह भी बारी -बारी  से देते। एक बात तय कर ली थी की हम स्वयं तो कमाते नहीं, इसलिए माँ -बाप के पैसे समझदारी से खर्च करेंगे। 

कुछ महीने बीत गए थे,  एक दिन प्यार भरी बातों में बात निकली की सब में कुछ बातें अच्छी हैं और कुछ बुरी, इसलिए हमें सुधार करना चाहिए और एक दूसरे को बताना चाहिए की क्या अच्छा है ताकि उसे मज़बूत किया जाये और जो गलत है उसे ठीक किया जाये।  सच मानो दोस्तों यह कोई आसान काम न था,  पहले ही तय कर लिया गया था की बुरा नहीं मानेंगे।  शुरू में तो अपनी कमियां जान कर बहुत रोना आता। आज ख़ुशी होती है की इस बात ने हमें कितना मज़बूत बनाया, कयोंकि अगर आप अपनी गलती को सुन सकते हैं, तो जीवन में परिवर्तन करना आसान  रहता है। फिर आप चने के झाड़ पर बैठ कर इतराते नहीं रहते। 

हॉस्टल में खाना बहुत ख़राब बनता था,   खाया नहीं जाता था। रूम से साथ में अचार और घी ले कर जाते, वह भी एक ही बोतल  और परिवार की तरह बाँट कर खाते । वहां बहुत रेस्ट्रिक्शन्स थी, अगर लिखूं तो विश्वास नहीं होगा।  सितम्बर की छुट्टिआं आई,  तो हम सब ने तय किया की अपना सारा सामान ले जायेंगे और वापिस नहीं आएंगे।  घर पहुँच कर कहा  की नहीं जाना तो सभी के पेरेंट्स ने कहा की यह साल पूरा करो।  इस से यह शिक्षा मिली की अगर हम कुछ भी गलत करेंगे तो हमारे मम्मी -पापा हमारा साथ नहीं देंगे। इस लिए जीवन में जो कदम उठाना सोच कर उठाना होगा।  हमे वह बहुत प्यार करते हैं पर गलत बात की शह कभी नहीं मिलेगी,  यह सीख लिया था। 

 हमने ट्रैन की स्टूडेंट concession  टिकट ले  रखी थी, उस समय वह 11 रुपये की थी।  जब वापसी में स्टेशन पहुंचे तो सब के पास एक एक ट्रंक,  एक एक बिस्तरबंद,  एक एक टीन बेकरी के बिस्किट्स और एक एक  बैग apples  का था।   शिमला से कालका की छोटी रेलगाड़ी और उस का छोटा सा लेडीज compartment  हमारे सामान से खचा खच  भर गया था,  मुश्किल से बैठने की जगह थी। मेरी फ्रेंड वीणा के बाऊ जी ने कहा की तुम्हे शायद एक्स्ट्रा पैसे देने होंगे।  गाड़ी चल पड़ी,  सभी ज़ोर ज़ोर से रो रहे थे,  तारादेवी पहुँचाने तक तो बहुत रोये,  फिर एक दूसरे के आंसू पौंछने लगे और कंडाघाट पहुँचने तक चुप हो गए और गाने -गाने का सिलसिला शुरू हो गया। कालका पहुंचे तो अपनी होशियारी दिखते हुए एक बड़े से रेहड़े पर कुल्ली से सामान रखवा लिया और वह उसे weighing  मशीन  पर ले गया और उस का 90 रुपये का    बिल  बना।  फिर हमने बाऊजी का reference  दिया,  तब उन साहिब ने माफ़ कर के हिदायत दी की यह गलती जालंधर स्टेशन पर नहीं करना,  अपने अपने सामान के लिए अलग अलग कुल्ली करना। सफर करने के साथ होशियार रहने का सबक भी सीखा।  गाड़ी सुबह 4 बजे जालंधर पहुंचती थी और एक घंटा हम सुबह लाइट होने तक वेटिंग रूम में बिताते थे।  आज भी याद है की हमने कितनी सतर्कता से वह एक घंटा बिताया था ताकि चेकिंग न हो।  आज चाहे इस रकम की कोई कीमत नहीं पर उन दिनों यह बहुत बड़ी धनराशि थी। 

आप सोचिये हमारी छह टिकट 66 रुपये की और पेनल्टी 90 रुपये।  आज भी याद आता है वह ज़माना और वह मज़े। फिर इतने सारे सामान के साथ टांगे में बैठना और हॉस्टल पहुँचाना। आज जब अकेले बैठती हूँ तो याद आते है वह दिन जब दोस्तों के साथ रिश्तों से जयादा अपनापन होता था,  आज भी जब मिलते हैं, चाहे सालों बाद मिलें, लगता ही नहीं है की कोई दूरी  है। 
ऐसे मज़ेदार सफर अब कहाँ।

-- अरुणा
